# VERB

## § 65

In Interlingue existe **un sol** e **unitari conjugation** per adjuntion de cert consonantes al tema presentic.

## § 66

Li **tema presentic** es format per adjunter un del tri vocales

```
a
i
e
```

al tema verbal (radica plus prefixes e sufixes). Ti vocal es caracteristic por chascun verb e resta ínvariabil in omni formes del conjugation.

| Tema verbal | Tema presentic |
| --- | --- |
| fabric |  fabrica |
| exped | expedi  |
| construct | constructe  |

Li concernent vocal caracteristic apari in omni formes del conjugation; on posse dunc basar li tot conjugation sur li tema presentic, e far li distinctiones solmen per li final consonantes, identic por li tri gruppes de verbes.

## § 67

Li unesim, duesim e triesim person, singulare e plurale, es distinctet solmen per li pronómin; li verb self resta ínmutat.

## § 68

Li **infinitive** es format per adjunter -r al tema presentic:

```
fabricar
expedir
constructer
```

## § 69

Li **presente** es egal al tema presentic:

```
yo fabrica
tu expedi
il constructe
```

Li verb **esser** have un special abreviat form del presente: **es**, vice esse, pro su grand frequentitá.

## § 70

**Li participie passat** (anc **participie passiv**) es format per adjunter **-t** al tema presentic:

```
fabricat
expedit
constructet
```

Li participie passat es usat anc quam **passate simplic**:

```
noi fabricat
vu expedit
ili constructet
```

## § 71

Omni **composit témpores passat** es format per li verb auxiliari **har**. lli indica actiones terminat.

Li **passate composit** es:

```
yo ha fabricat     
tu ha expedit     
il ha constructet
```

Li **passate anteriori** es:

```
noi hat fabricat     
vu hat expedit     
ili hat constructet
```

## § 72

Li **future simplic** es format per li auxiliare **va**:

```
il va fabricar     
ella va expedir     
on va constructer
```

Li **future anteriori** es:

```
yo va har fabricat     
tu va har expedit     
il va har constructet
```

## § 73

Li **conditionale simplic** es format per li auxiliare **vell**:

```
noi vell laborar     
vu vell expedir     
ili vell constructer
```

Li **conditionale passat** es:

```
il vell har fabricat     
il vell har expedit     
ili vell har constructet
```

## § 74

Li **participie presentic** (anc **participie activ**) es format per adjunter -nt al tema presentic:

```
fabricant
expedient
constructent
```

Li verbes con -i prende -ent vice -nt por retrovar li derivates international, p. ex. convenientie, provenientie.

Li **adverbial form** es usat quam **gerundie** (= durant que o per to que) per adjunter -e:

```
fabricante
expediente
constructente
```

Existe anc **formes progressiv**:

```
il es fabricant
il es expedient
il es constructent
```

## § 75

Li **imperative** es egal al presente sin pronómin:

```
fabrica!
expedi!
constructe!
```

Del verb **esser** on prende li complet form: **esse**.

Existe un **form de politesse per ples** (de pleser) con infinitive:

```
ples fabricar
ples expedir
ples constructer
```

## § 76

Li **optative** es format per **mey** con infinitive:

```
il mey fabricar
il mey expedir
il mey constructer
```

Li **hortative** per **lass**:

```
lass nos fabricar
lass nos expedir
lass nos constructer
```

## § 77

Li **formes passiv** es format per li verb auxiliari **esser**:

```
it es perlaborat
ili esset perlaborat
it ha esset perlaborat

ili hat esset expedit
it va esser expedit
ili va har esset expedit

it vell esser constructet
ili vell har esset constructet
it mey esser constructet
```

Ti maniere formar li passive es comun al maxim mult lingues national. Ma quelcvez it es necessi distincter, ca un action dura ancor o es ja finit. In ti casus on usa altri verbes, p. ex.:

```
Li dom ea constructet.     Li dom sta constructet.
Li libre eat printat.     Li libre stat printat.
```

In mult casus li passive posse esser expresset per substantives o per li form reflexiv:

```
Li dom es in construction.
Li libre esset in printation.
Li jurnal printa se rapid.
Li cose explica se simplicmen.
```

## § 78

**Vice li subjuntive** on usa in general li indicative. Solmen in rar casus exceptional (p. ex. in juristic documentes) on posse usar un form subjuntivic per adjunter **-ye** al presente del verb o del verb auxiliari:

_Il di que il la amaye. Il dit que il la haye amat._

# Verbal derivation

## § 79

In omni lingues millenes de substantives e adjectives es format ex li radica verbal per adjunter finales. Ti paroles sembla esser format tam ínregularimen, que li maxim conosset anteriori lingues international ha renunciat incorporar les in su sistema de derivation e ha viceat les per artificial constructiones.

Al creator de Interlingue, **Prof. Edgar de Wahl**, reveni li merite, har decovrit quelc simplic regules por formar ti paroles internationalmen conosset per adjunter international finales a internàtional radicas.

## § 80

Li sufixes: **ion, or, ori, iv, ura** ne es adjuntet al tema verbal o al tema presentic, ma al **tema perfectic**.

Ti unesim gruppe de finales es adjuntet a verbes expressent un action o transformation, al talnominat **verbes dinamic**.

Li tema perfectic es trovat per li **Regul de Wahl**, li clave al unic lingue vermen international e in sam témpor regulari:

On supresse li **r** resp. **er** del infinitive. Si li rest fini per vocal, on adjunte **t**, si it fini per **d** o **r**, on vicea ti consonant per s, in omni altri casus li rest self es li tema perfectic.

| crear | expedir | distribuer | exploder | adherer | constructer |
| ----- | ------- | -----------| -------- | ------- | ----------- |
| crea  | expedi  | distribu   | explod   | adher   | construct   |
| creat  | expedit  | distribut   | explos   | adhes   | construct   |

On posse anc dir, que li sufixes: **ion, or, ori, iv** e **ura** es adjuntet che li verbes con ar e ir al participie passat, ye li verbes con er al radica, intercalante **t** pos vocal final e mutante un final **d** o **r** a **s**.

| crear | expedir | constructer |
| --- | ------| ------|
| creat | expedit | construct |
| creation | expedition | construction |
| creator | expeditor | constructor |
| creatori | expeditori | constructori |
| cretiv | expeditiv | constructiv |
| creatura | garnitura | structura |

| distribuer | exploder | adherer |
| --- | ------| ------|
| distribut | explos | adhes |
| distribution | explosion | adhesion |
| distributor | revisor | precursor |
| distributori | revisori | cursori |
| distributiv | explosiv | adhesiv |
| scritura | tonsura |   |


**Quin verbes** forma ti derivates un poc diferentmen, usante li international formes:

```
seder  -> session (vice: sesion)
ceder  -> cession (vice: cesion)
verter -> version (vice: vertion)
venir  -> vention (vice: venition)
tener  -> tention (vice: tenion)
```

## § 81

Che li tri verbes: **far, dir, scrir** on posse formar li derivates per li complet radicas: **fact, dict, script**.

Che li verbes con li consonantgruppe **-nct-** on posse omisser li **c**, precipue in nederivat formes.

_Contrafaction o contrafation, factor o fator, malediction o maledition, prescription o prescrition. Distincter o distinter, distinction o distintion, conjunction, conjunter._

## § 82

Li **finale -ntie** es adjuntet al tema presentic de verbes expressent un statu, al talnominat **verbes static**.

| tolerar | provenir | exister |
| --- | --- | --- |
| tolerantie | provenientie | existentie |

Quam in li participie presentic on intercala **e** pos **i** del verbes in **ir**. Ti finale es solmen un combination del finale del participie presentic **-nt** con li sufix **-ie**.

## § 83

In analog maniere adjunte se li sufix **-nd** al tema presentic:

```
demonstrand
vendiend
leend
```

## § 84

Li sufix **-ment** anc es adjuntet al tema presentic:

| fundar | experir | mover |
| --- | --- | --- |
| fundament | experiment | movement |

Si li radica de un verb con **er** fini per vocal, li **e** desapari:

_arguer argument compleer complement_

## § 85

Du sufixes adjunte se al radica verbal in du formes diferent secun li vocal caracteristic: **-abil, -ada** ye **a** resp. **-ibil, -ida** ye **i** o **e**:

| durar | promenar | audir | vomir | posser | currer |
| --- | --- | --- | --- | --- | --- |
| durabil | promenada | audibil | vomida | possibil | currida |

## § 86

Li **altri sufixes** es adjuntet directmen al radica verbal:

| criticar | lavar | furter | spiar |
| --- | --- | --- | --- |
| criticachar | lavera | furtard | spion |

| valer | reservar | rafinar | viver |
| --- | --- | --- | --- |
| valore | reservuor | rafinage | vìvaci |

## § 87

**Substantivation direct**: On posse anc usar quam substantive li radica verbal con li desinenties substantivic, o li tema perfectic con o sin desinentie substantivic:

_li pense, li pensa (plu proxim al action), li vende, li crede, li response, li vise, li flut, lì resultat, li extracte, li tribut._

Li tema perfectic sin finale es usat anc quam **adjective**:

_devot, apert, pervers._

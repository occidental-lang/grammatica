# PRONUNCIATION

## § 3

Li vocales es sempre clarmen pronunciat quam seque:

- **a** quam in F (francesi), o G (german), o H (hispan), o I (italian),o A (anglesi): father. vase, batte, batter.

- **e** apert o cludet, quam GHI, A: bed, yes, F: é o è. pena, mensu, pelle, venir.

- **i** quam FGHI, A: machine. nive, six, minute.

- **o** apert o cludet, quam FGHI, A: door, hot. modic, póndere, porta, ponderar.

- **u** quam GHI, A: rule, pull, F: ou; pos q tre curt, presc consonantic
(w). brun, mult, sudar, quar.

- **y** pos un vocal, e in li comensa de un parol anc avan un vocal, és consonantic, altriloc vocalic.

- **y _vocalic_** es pronunciat quam Int (Interlingué) i. physica.

De du o pluri **vocales succedent** chascun es pronunciat. Inaccentuat **i** e **u** avan vocales e in li combinationes **au** e **eu** (**u** anc li **a** e li **e** es curt) es tre curt, presc consonantic, e ne posse formar propri síllabes.

leôn *, creatôr, mêdie, mediôcri, mêdium, lìngue, linguâl, lìnguìstic, trottuôre, càude, neutrâl, arcâic, vîa, revûe.

?> Signes ilustrativ, ne a scrir: ê: long, è: curt.

In plu un strict regul pri li pronunciation long o curt, cludet o apert del vocales ne existe. Preferibil es li pronunciationes simil a FGHI.

Qui ne conosse alcun de ti pronunciationes posse sequer li indicationes del [§ 4](02-Pronunciation?id=§-4) quam recomendation, ma ne quam regul strict o complet.

## § 4

In general **vocales _accentuat_** es passabilmen **long**; ma avan **c final**, **ch**, **x**, o avan pluri consonantes (exceptet **r** o **l** con precedent diferent consonant), e in li curt grammatical paroles ili es **curt**. **Vocales _ínaccentuat_** es plu o min **curt**.

**A, i, u** have sempre un medial sonalitá bon distinctibil del altri vocales. **Accentuat e** e **o** es **cludet**, si ili es long, e avan **m** e **n**, **apert** in omni altri casus. **E** e **o ínaccentuat** es plu o min **cludet**.

marchâr*, vidêr, venîr, sonôri, constructôr, constructiôn, chèc, iràc, depèche, paradòx, pâtre, splìttre, câble, pèlle, dilëmma, cömma, mënte, mönte, atàcca, fòsse, transpòrt, idê, burô, cön, ë, li, më.

?> Signes ilustrativ, ne a scrir: ê: long e cludet, ë: curt e cludet, è: curt e apert.

## § 5

**Li consonantes** es pronunciat quam seque:

**b, d, f, I, m, n, p** quam in AFGI, H (b = b in boca). _bon, editer, fratre, long, matre, null, pede._

De **duplic consonantes** li duesim es pronunciat solmen si it es pronunciat altrimen quam li prim. _acceptar, suggester._

**c** avan e, i, y = ts, altriloc quam k. _centre, reciver, cilindre, concert, acceptar, electric, electricitá._

**ch** F, A: sh, G: sch, permisset anc A: ch, H: ch, ma ne recomendat; avan consonantes quam k. _machine, marchar, chec; chloroform._

**g** avan e, i, y: AFI, G: dulci sch quam in generös, altriloc AFGHI (gn maxim possibil g-n, ne nye). _gage, gigant, garage, gimnastica, guvernar, grisi, suggestion, magnific._

**gh** in quelc rar paroles avan e, i, y quam g avan a. _ghetto._

**h** sempre aspirat quam AG. _hom, adherer._

**j** quam F, A: _vision_, G: dulci sch quam _Journal_, dunc quam Int g avan e. _jurnalist, manjar, jokey._

**k** e **kh** quam c dur. _kilogramm, Khedive._

**ph** quam f (in grec paroles). _telephon._

**qu** quam k, sempre sequet de tre curt u: AGI, F e H con u. _quar, aqua._

**r** FGHI. _radie, merce._

**rh** quam r (in grec paroles). _rheumatisme._

**s** sonori inter vocales, dur in omni altri casus. _cose, position, pos, es, roses, altesse, divers, sospirar, posta._

**ss** quam s dur. _casse._

**sh, sch** quam A: sh, F: ch, G: sch (existe solmen in quelc paroles por conservar li natural aspecte). _shrapnell, schema._

**t** es sibilant (quam ts) avan ia, ie, io, iu, si ne un s precede, altriloc quam AFGHI. _tolerantie, tentar, tentation, hostie._

**th** quam t (in grec paroles). _theosoph, lithograph._

**v** quam AFHI, G: _venir, dever, nive._

**w** rar, quam A, curt Int: u. _west._

**x** dur o dulci, quam AFG, H: _examinar. examinar, extra._

**y** consonantic quam A, F: _yeux_, G: j, H: _ayustar. yes, rayon, antey._

**z** dulci (ds), si possibil, altrimen dur (ts). _zefir._

**zz** dur (ts). _plazza._

## § 6

Li experientie pruva que **litt variationes** in li pronunciation ne gena li comprension. Pro to it **es permisset** pronunciar li y vocalic quam F: u, G: ù, qu quam kw, ch quam tsch, j sempre e g sequet de e, i, y quam dj.

_cylindre, quadre, marchar, chef, jurnal, gengive._

Qui have desfacilitá in li pronunciation de cert combinationes de consonantes final con li consonantes initial del sequent parol posse intercalar un **demimut E**, ma sin scrir it.

## § 7

**Paroles extran** es pronunciat maxim possibil quam in li lingue de orígine.

_Champagne, cognac._

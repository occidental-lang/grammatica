# PAROLFORMATION

§ 124. **Nov paroles** es format per

1. Adjuntion de desinenties.

2. Adjuntion de prefixes.

3. Adjuntion de sufixes.

4. Composition de du o pluri paroles.

## A. DESINENTIES

§ 125. Li adjuntion de desinenties es ja tractat in li concernent paragrafes del grammatica:

1. Desinenties substantivic: 

  1. **-e**   (§ 22, 30, 87)

  2. **-a**    (§ 24, 30, 87)

  3. **-o**    (§ 24, 30)

  4. **-u**    (§ 25) **-um** (§ 31)

2. Desinenties adjectivic: **-i**    (§ 29).

3. Desinenties adverbial: **-e**    (§ 74) **-men** (§ 90).

§ 126. Ti desinenties es un consequentie del **caracterisant vocales final** de Interlingue:

**-e** es li finale general, sin special signification, usat por fixar li corect pronunciation del precedent consonant, pro eufonie o distinction de simil paroles (precipue de substantives del egalform adjective).

_Pace, image, rose, libre, cable, altruisme, curve, centre, central, centrale, directiv, directive, marine, circulare, cantate, infinite, tangente, adherente, manjante, denove._

**-a** trova se in paroles indicant activitá, loc o témpor de it, alquó extendet, universal, colectiv, con vivent entes lu feminin.

_dansa, dansada, plazza, imperia, era, pasca, rosiera, liga, secta, posta, americana, filia, studianta, cavalla._

**-o** trova se in paroles indicant lu concret, material, special, individual, con vivent entes lu masculin.

_forso, humo, rosiero, posto, americano, filio, cavallo._

**-u** indica alquó abstract, neutri, un relativitá, o es usat por reciver li international derivates.

_statu, casu, unaltru, manu, gradu._

**-i** es li finale adjectivic, por fixar li corect pronunciation del consonant final, pro eufonie o por distinction de simil paroles.

_felici, sagi, porosi, organisatori, amari, curvi, vacui._

**e, a, o, u, i**: _rose, rosi, rosiero, rosiera; porte, porta, portu, portuari, portale; posta, posto._

## B. PREFIXES

§ 127. In mult international parolformationes li prefixes e prefixial expressiones perdi su ultim consonant o assimila it al sequent consonant; in ti casu duplic consonantes es viceat secun § 10 per simplics, exceptet pos ín- (ma anc li altri ortografies es permisset).

_adtracter — attracter — atracter, conlaborar — collaborar — colaborar, conoperativ — cooperativ, conposition — composition, disfuser — diffuser — difuser, exmigrar — emmigrar — emigrar, coneducation — coeducation, ínregulari — irregulari, ínlegal — illegal._

§ 128. Li **prefixes** es:

**bel-**: parentitá per maritage: belfratre, belfilio.

**des-**: cessation, contrarie: desabonnar, desinfecter, desavantage.

**dis-**: separation, dispersion: dismembrar, dissemar.

**ex-**: ancian: expresidente, eximperator.

**ho-**: sam témpor: hodíe, hosemane, hoannu.

**ín-**: negation in adjectives: ínoficial, ínvisibil (ne a confuser al inaccentuat preposition: in-: inpaccar).

**mi-**: curt form de demí: midí, minocte, mihor, mifratre.

**mis-**: fals, ínconvenient, fallient: miscomprender, misalliantie, misdirecter.

**non-**: negation in substantives: nonsens, nonfumator.

**per-**: tra, til fine: perforar, percurrer.

**pre-**: in ante, avan: previder, preparar, prehistorie, presider.

**pro-**: ad avan, ad extra: progression, producter.

**re-**: denove, ad comensa: revider, revenir.

**step-**: parentitá per un duesim maritage: stepmatre, stepfilio.

§ 129. Quam prefixes on usa anc **prepositiones, adverbies e li presente** de quelc verbes:

_adaptar, abreviar, atirar, antedatar, avanbrass, circumscription, consentir, coeducation, coroder, compresser, contrasignar, depender, excluder, expectar, extraordinari, forear, infiltrar, iluminar, importar, intervenir, preterpassar, retromarchar, retroactiv, selfconfidentie, submisser, transportar, transpirar, tradition, ultraclerical, vicepresidente, parapluvie, portamoné, tirabuton._

§ 130. Mult international paroles es format per **grec prefixes**:

_decametre, decilitre, hectolitre, hemisfere, hipermodern, kilometre, monoplan, panslavisme, pseudocrist, telefonar._

## C. SUFIXES

§ 131. Li sufixes adjunte se al radica ínmediatmen o med vocales o consonantes ligativ. In infra es indicat li complet finales, ma sin alquel desinenties facultativ.

?> On posse adjunter pluri sufixes in li sam parol.

§ 132. In mult international parolformationes existe un **contraction** de du simil succedent sones o songruppes a un sol.

_p. ex. minera(lo)logie, popular(i)isar, pacif(ic)isme, infanter(i)ist, ambiti(on)osi, religi(on)osi, ident(ic)itá, nu(tri)tresse, mum(i)ificar._

§ 133. **Taxant sufixes.**

**-ett**: diminutive, frequentative, micri objectes: filietto, statuette, cigarrette, pincette, inflammette, rosette, foliettar, volettar, saltettar.

**-illio, -innia**: caressiv: fratrillio, matrinnia, carinnia.

**-issim**: in maxim alt gradu: grandissim, bellissim.

**-ach**: pejorativ, despreciant: cavallacho, linguache, criticachar.

### Verbal sufixes.

§ 134. **Finale -ar**. Omni modern formationes de verbes fini per -ar, ne per -ir e ne per -er. Li maxim mult verbes es derivat de altri paroles per li **ínmediat derivation**, to es per adjunter li finale del infinitive **-ar**, sin sufix.

?> Ti verbes derivat have divers significationes:

1. de objectes, materiales, abstractes: provider per: coronar, armar, motivar.

2. de utensiles, instrumentes: usar, tractar per: brossar, martellar.

3. de organic productes: secreer it: lactar, ovar, sanguar.

4. de persones e entes: acter quam: dominar, serpentar.

5. de adjectives e participies (sovente con prepositiones): far tal: plenar, siccar, exsiccar, abellar, calentar, sedentar.

In mult casus existe altri relationes internationalmen conosset: beson, **besonar, cure, curar, risca, riscar, don, donar, matur, maturar.**

§ 135. **Altri verbal finales.**

**-isar**: far tal, far quam: electrisar, idealisar, canalisar, terrorisar, rivalisar, judeisar.

**-ificar**: far tal, constatar quam: verificar, simplificar, mumificar, pacificar. forma anc adjectives: pacific, magnific, specific.

**-ijar**: devenir, far se: verdijar, rubijar.

**-ear**: statu dinamic de vade e retro: flammear, verdear, undear.

§ 136. **Sufixes por verbal substantives.**

1. adjuntet al **tema perfectic** secun § 80:

**-ion**: action, anc resultat e loc de it: administration, expedition, construction, distribution, explosion.

**-or**: actent person, cose o factor: administrator, expeditor, distributor, constructor, ventilator, compressor, divisor.

**-ura**: concretisat action e su resultate: reparatura, garnitura, lectura, creatura.

2. adjuntet **al tema presentic** secun § 84:

-ment: concret action o su resultate, o servient a, servient quam: fundament, nutriment, movement.

3. adjuntet al radica verbal secun § 85:

-ida (verbes in -ar: -ada): action in durada: promenada, perdida, currida.

4. adjuntet al participie presentic secun § 82:

-ie: statú in durada: tolerantie, provenientie, existentie.

§ 137. **Personal sufixes**.

**-er-**: person professional: molinero, lavera, librero, vitrero.

**-ist**: person ocupant se pri, adherente de: calvinist, socialist, librist, telegrafista.

**-or**: cp. § 136.

**-ari-**: person caracterisat per alquó external, p. ex. un function: millionario, functionaria, bibliotecario, pensionaria.

**-on**: person caracterisat per un intern o natural qualitá: dormon, savagion, spiona, pedon.

**-ard**: persones con mal qualitá: falsard, dinamitard, mentard.

**-astr-**: persones de valore interiori: medicastro, poetastra.

**-es-**: habitante (anc adjectivic): francese, franceso, francesa, francesi, borgeso.

**-ane, -ano, -ana**: cp. § 140.

**-essa**: féminas con special dignitá o function: princessa, diaconessa, actressa, imperatressa.

**-ell**: yun animale: agnell, leonello.

§ 138. **Qualitativ sufixes.**

**-ie**: abstract substantives, statu (cp. § 82, 136): anatomie, maladie, elegantie, existentie, furie, tirannie.

**-itá** (-etá, si li radica fini per i): qualitá: homanitá, yunitá, quantitá, proprietá, ebrietá.

**-ore**: de verbes: statu, de adjectives: qualitá mesurabil: amore, terrore, calore, longore, grandore.

**-esse**: pregnant qualitá o statu: altesse, grandesse, finesse, yunesse, delicatesse.

§ 139. **Local e colectiv sufixes.**

**-ia**: loc, land: dormitoria, Germania, dominia, abatia.

**-eríe**: profession e su productes (-er + -ie), metaforicmen anc maniere de acter, caractere: vitreríe, potteríe, bigotteríe, diaboleríe.

**-ería**: loc de profession (-er + -ia): librería, juvelería, vitrería.

**-iera**: vast loc contenent alquo: torfiera, pisciera, rosiera.

**-iere**: vase etc. contenent alquo: incriere, tabaciere, butoniere.

**-iero**: portant alquo: rosiero, candeliero, pomiero.

**-atu**: institution o situation social o legal, dignitá, anc loc, témpor o dominia de it: viduatu, proletariatu, secretariatu, califatu, episcopatu.

**-uore**: loc, utensil: trottuore, lavuore, reservuore, tiruore.

**-ade**: multitá, serie, contenida: colonade, boccade, olimpiade.

**-allia**: colectives sin órdine, o despreciativ: antiquallia, ferrallia, canallia.

**-age**: colectives con órdine, coses fat de: foliage, plumage, boscage, tonnage, plantage, lanage, linage.

de verbes: activitá, precipue industrial o professional, anc su resultate, loc o témpor, anc li custas por it: **rafinage, abordage, luage, viage, doanage.**

**-arium**: colection ordinat, precipue scientic o tecnic: herbarium, planetarium, aquarium, rosarium.

**-ité** (-eté, si li radica fini per i); totalité de persones o coses: homanité, yunité, societé.

**-un**: singul exemplare: grelun, sablun, scalun.

§ 140. **Adjectivic sufixes**.

(Li concernent substantives, format per desinenties substantivic, es indicat in parenteses.)

**-al**: general adjectivic relation: musical, cordial, central (centrale), ideal (ideale).

**-ic**: essent tal: metallic, fanatic (fanatico), fantastic, scientic.

Grec substantives finient per **-ma** intercala **-t-**, tales finient per **-se** (x = cs) muta li **s** in **t**: **problematic, dramatic, elipse, eliptic, hipnose, hipnotic, sintax, sintactic (sintactico)**.

Per **-ica** on indica scienties o artes, per **-ico** lor executores: **fisic, fisica, fisico, aviatica, aviatico, politic, politica, politico.**

**-an**: apartenent a: american (americano, americana, americanes), homan.

**-at** (pos substantives): providet per: barbat, foliat, talentat (talentate).

**-ut**: tro rich in, exuberant: barbut (barbute), armut, sandut.

**-osi**: rich in, havent: famosi, musculosi, respectosi, spinosi.

**-aci**: inclinat a: mordaci, tenaci, vivaci.

**-ari**: conform a, convenient a: populari, regulari, militari (militare).

**-atri**: simil a: spongiatri, verdatri.

**-esc**: amemorant a, in maniere de: infantesc (infantesco), gigantesc.

**-in**: consistent de, provenient de: argentin, alpin, matrin, svinin (svinine).

**-iv** (adjuntet al tema perfectic secun § 80): actent talmen, capabil: decorativ, obligativ, consolativ, definitiv, constructiv, ofensiv (ofensive), directiv (directive), alternativ (alternative).

**-ori** (adjuntet al tema perfectic secun § 80): destinat a, devent acter talmen (adjective de -or): decoratori, obligatori, consolatori, ilusori, preparatori, instructori.

**-ibil** (verbes in -ar: -abil, cp. § 85): de verbes transitiv: quo on posse far, de verbes íntransitiv: quo posse far: formabil, audibil, íncredibil, visibil, explosibil, combustibil (combustibile).

**-nd** (verbes in -ir: -end) adjuntet al tema presentic: a far: leend, dividend (dividende).

§ 141. Mult paroles international contene **grec e latin afixes**:

**ab-**: for: abducter.

**anti-**: contra: anticrist, antisocial.

**arch(i)-**: gradu maxim superiori: archangel, archiepiscop, archifripon.

**auto-**: self: automobile, autodidacte.

**pseudo-**: fals, semblant: pseudoscientie, pseudocrist, pseudomala-die.

**-isme**: doctrin, sistema, movement: catolicisme, centralisme, socialisme.

**-oid**: simil: negroid (negroide), elipsoid.

§ 142. Ultra li indicat **productiv afixes** existe quelc **ínproductiv afixes**, queles ne forma nov paroles, ma explica existent paroles international. P. ex.: **-id, -ore**.

_friger, frigid, frigore, valer, valid, valore, riger, rigid, rigore, rigiditá, rigorosí, rigorositá._

## D. PAROL-COMPOSITION

§ 143. Maxim frequent es li metode plazzar li complement sin preposition avan li substantive resp. li verb, con o sin strec ligativ.

_scri-table = table por scrir, vent-moline = moline movet del vent, chapel-bux, nota-librette, postcarte, scrimachine, tippmachine, mult-lateral, circumnavigar, contraproposition._

In nov-formationes it es recomendat ligar li du paroles per un strec ligativ. In compositiones ja international li du paroles multvez es ligat per un **o** o **i**.

_ferrovia, agricultura, uníform, li uniforme, aeroplan, electromotor._

Pro simplicitá e plu grand comprensibilitá e claritá it recomenda se in mult casus usar atributes vice compositiones.

_animale domestic, premie de assecurantie, comunication per vapornaves._
